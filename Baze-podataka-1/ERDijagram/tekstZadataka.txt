1.	Na osnovu sljedećeg opisa modelirati sistem kontrole glasanja na izborima (nacrtati prijedlog ER dijagrama):

Politička stranka ima sljedeće relevantne osobine:  identifikacijski broj i naziv. Ona kandidira najviše jednog kandidata na izborima, mada ne mora kandidirati  nikoga. Kandidat se  odlikuje  identifikatorom, prezimenom, imenom  i godinom rođenja. Kandidat ne mora biti  član  niti jedne stranke (kandidira ga grupa građana, na primjer), ali, ako ga predlaže stranka, to može biti najviše jedna. 
Kontrolori su članovi političkih stranaka, mada to ne moraju da budu (na primjer, ako su ispred nevladinih organizacija i slično). Stranka ne mora imati ni jednog kontrolora, ali ih može imati više; obrnuto – kontrolor ili nije član stranke, ili je član točno jedne stranke (u tom slučaju se karakterizira i brojem članske karte). Obilježja bitna za modeliranje kontrolora su njegova šifra, prezime i ime. 
Kandidati također glasaju, na jednom i samo jednom biračkom mjestu, i tom prilikom potrebno je čuvati i informaciju o krugu glasanja. Na biračkom mjestu, koje se odlikuje identifikatorom i lokacijom, ne mora glasati niti jedan kandidat, ali ih može glasati više. Biračko mjesto pripada jednoj i samo jedinoj općini. Općina ima svoju šifru i naziv i može imati više biračkih mjesta. 
Birač  (JMBG, prezime, ime, adresa) bira na biračkom mjestu. On ne mora uopće da izađe na izbore, a ako se pojavi na biralištu – to može učiniti točno jednom, i tom prilikom se čuva i informacija o krugu izbora. Na biračkom mjestu će se pojaviti najmanje jedan, a sigurno više birača. 
Konačno, biračko mjesto kontrolira kontrolor, i on može uputiti određeni broj primjedbi na zbivanja na biračkom mjestu. Na biračkom mjestu će se naći najmanje jedan (ili više) kontrolora, dok, obrnuto, kontrolori mogu da budu na točno jednom biračkom mjestu.


2.	Na osnovu sljedećeg opisa modelirati sistem za organizovanje konferencija (nacrtati prijedlog ER dijagrama):

Konferenciju, koja se odlikuje svojim identifikacionim brojem, nazivom, datumom početka i završetka, organizuje organizator (organizacioni odbor) koji se karakteriše svojim identifikacionim brojem i nazivom. Organizacioni odbor se sastoji od više članova. Svaki od članova je karakteriziran jedinstvenim identifikatorom, imenom, prezimenom i titulom. Jednu konferenciju organizuje samo jedan organizacioni odbor, i ona mora biti organizovana od strane nekoga. Članovi organizacionog odbora dolaze iz nekog grada koji je opisan id-om, poštanskim brojem i nazivom. Svaki od gradova pripada jednoj državi koja je opisana id-om i nazivom. Konferencija se održava u isključivo jednom gradu, ukoliko se ne radi o online konferenciji. Za potrebe održavanja konferencije rezerviše se sala, također, po potrebi ukoliko se mnogo događaja odigrava paralelno za konferenciju je potrebno rezervirati i više sala. Svaka sala se karakteriše svojom jedinstvenom oznakom, kapacitetom i podatkom da li postoji ozvučenje ili ne. Tokom vremena, u sali se može održati i više konferencija. Učesnik konferencije ima osobine poput identifikacionog broja, imena, prezimena, adrese, ustanove, broja telefona, broja mobilnog telefona, e-mail adrese i web adrese. Učesnik svoj rad u nekoj sali ne mora ni izlagati, ali ga tokom vremena može izlagati u više sala. Obrnuto, u nekoj sali se kombinacija rada i učesnika pojavljuje jednom ili nijednom. Učesnici također se mogu prijaviti da prisustvuju kao gosti na konferenciji prilikom čega je potrebno čuvati podatke o visini uplaćenih sredstava (kotizacija), i svaki od njih dobije broj iskaznice.


3.	Na osnovu sljedećeg opisa modelirati sistem upravljanja poslovanja metroa (nacrtati prijedlog ER dijagrama): 

Potrebno je pohraniti podatke o linijama metroa u jednom gradu. Jednu liniju čini više stanica tačno određenim redoslijedom. Svaka stanica pripada najmanje jednoj liniji iako više linija može prolaziti kroz jednu stanicu. Jedna stanica trajno pripada liniji metroa kojoj je pridružena (npr. Centar II uvijek pripada liniji 1 metroa grada Mostara). Stanica je okarakterizirana nazivom i oznakom. Svaka stanica može imati više ulaza(U1, U2,…Un) i jedan ulaz može pripadati samo jednoj stanici. Osim oznake ulaza, ulaz također ima naziv, npr. U1 Mepas, U2 Kneza Višeslava itd. 
Svakoj liniji (L1, L2, … Ln) metroa je dodijeljeno više vozova (V1, V2, … Vn) i ne može se desiti da jedan voz bude dodijeljen nekoj drugoj liniji, ali mogu postojati vozovi koji još nisu dodijeljeni ni jednoj liniji. Linija je određena i bojom, npr. crvena, plava, žuta itd. Neke stanice imaju garaže (G1, G2, …Gn). I vozovi i garaže također imaju nazive. Svaki voz ima dodijeljenu jednu garažu. Vozu mogu u različitim periodima biti dodijeljene različite garaže, ali se pohranjuje podatak samo o trenutno mu dodijeljenoj garaži.  Korisnicima je potrebno omogućiti informaciju o svim ulazima putem kojih mogu pristupiti određenoj liniji metroa.